<!doctype html>
<html lang="en">

<head>
  <meta charset="utf-8">
  <meta name="viewport" content="width=device-width, initial-scale=1">

  <title>MAT BLOG</title>
</head>

<body>

  <div class="small-container">
    <h2>V, K cismi üzerine bir vektör uzayı olsun.
         V üzerine diklik kavramını tanımlamak istiyoruz. Bunu şöyle yapmaya çalışalım:
          Bir f:V×V⟶K fonksiyonu seçelim ve f(v,w)=0 ise v ile w vektörlerinin dik olduğunda anlaşalım. 
          Bu diklik kavramının bir işe yaraması için, daha doğrusu diklik ile ilgili sezgilerimizle uyuşması için f'den bazı beklentilerimiz olmalı.

        1. v'ye dik olan iki vektörün toplamı da v'ye dik olmalı. (Burada 3 boyulu uzayda düşünün.) Bu sorun f(v,w1+w2)=f(v,w1)+f(v,w2) eşitliğiyle çözülür.
        
        2. Eğer v, w'ye dikse, v'lerin katları da w'ye dik olmalı. Bu sorun f(αv,w)=αf(v,w) eşitliğiyle çözülür.
        
        3. Sezgilerimize göre v, w'ye dikse, w de v'ye dik olmalı. Yani f(v,w)=0 ise, f(w,v)=0 olmalı. Bu sorun f(v,w)=f(w,v) eşitliğiyle çözülür.
        
        Bu üç eşitliği sağlayan f:K×K⟶K fonksiyonlarına çifte lineer simetrik fonksiyonel adı verilir. 
        Yukarıdaki koşullar sayesinde bir v vektörüne dik vektörler -olması gerektiği gibi- bir altuzay oluştururlar.
        
        4. 0 vektörü dışında hiçbir vektör tüm vektörlere dik olmamalıdır. (Kendi dahil her vektöre dik vektörler gereksizdir.
         Onlar olmasa da olur.) Bu da f(v,V)=0⟹v=0 önermesiyle çözülür. 
        Bu koşulu sağlayan çifte lineer simetrik fonksiyonellere dejenere olmayan çifte lineer fonksiyonel adı verilir.
        
        5. Eğer bir g ve f çifte lineer fonksiyonnel bir u∈AutK(V) için f(v,w)=g(u(v),u(w)) eşitliğini sağlıyorsa, özünde,
         g ile f arasında bir fark yoktur. Bu tür fonksiyonellere birbirine denk diyelim. Bu, gerçekten bir denklik ilişkisidir.
        
        Soru: Verilmiş bir V vektör uzayı için, çifte lineer simetrik ve dejenere olmayan fonksiyonların denklik sınıflarını bul.
        
        Bu soru V'nin boyutu ve K'ya göre değişir. K=R ise ve V'nin boyutu n ise yanıt n+1'dir. Eğer K=C ise ya da cebirsel kapalı herhangi bir
         cisimse, hatta her elemanının karekökü olan bir cisimse yanıt hep 1'dir. Eğer K=Fq karakteristiği 2 olmayan sonlu bir cisimse yanıt 2'dir. 
         K'nın kesirli sayılar kümesi olduğu durum için herhangi bir orta seviyede sayılar kuramı kitabına bakabilirsin. 
         Ama genel olarak sorunun yanıtı bilinmemektedir ve çok zordur. 
        
        Eğer ayrıca iki vektörün ne derece dik olduklarını anlamakistiyorsan, yani f(v,w)'nin ne kadar 0'a yakın olduğunu bilmek istiyorsan, 
        o zaman K'nın sıralı bir cisim olması gerekir.
        
        6. Eğer K sıralı bir cisimde ve her v≠0 için f(v,v)>0 oluyorsa, f'ye pozitif form denir. Gerçel sayılar kümesi üzerine sonsuz tane pozitif form vardır, ama hepsi birbirine denktir.
         Bunlardan biri de hepimizin liseden beri bildiği Öklid geometrisinin formudur.
        
        Bütün bunlardan çıkan ilginç felsefi sonuç: Diklik kavramı mutlak değildir, seçilen f'ye (daha doğrusu denklik sınıfına) göre değişir.
    </h2>


  </div>
